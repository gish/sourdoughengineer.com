---
layout: post
title: Surdegsprezlor
date: 2016-09-26 07:32:07.000000000 +02:00
type: post
parent_id: "0"
published: true
password: ""
status: publish
categories:
  - Matbröd
tags:
  - bröd
  - frallor
meta:
  _edit_last: "3793276"
  _thumbnail_id: "4"
  geo_public: "0"
  _publicize_job_id: "27213910624"
  _wpcom_is_markdown: "1"
permalink: "/2016/09/26/surdegsprezlor/"
---

Surdegsprezlor avnjuts bäst med solvarmt smör och jordgubbsmarmelad. Du har
färdiga bullar under eftermiddagen om du sätter igång på morgonen. Ännu bättre
är att börja på kvällen och låta degen bulkjäsa i kylen under natten. Då har
du två timmars härligt bakande framför dig på morgonen. Perfekt för dig som är
morgonpigg och vill bjuda på nybakat bröd under morgonen. Då får du dessutom
en mer framträdande surdegsmak.

Som du märker är fettet i degen olivolja. Varför inte smör? Jo, det går säkert
mycket bättre med smör. Jag har baserat degen på ett recept för bagels och
valde helt enkelt att testa med olivolja.

Tänk på att degen blir ganska hård och elastisk. Lite som pizzadeg. Den ska
inte bli bubblig och så porös som klassisk levain, utan istället väldigt
kompakt.

## Ingredienser

- 150 g aktiv surdeg
- 500 g vetemjöl
- 100 g vatten
- 150 g mjölk
- 15 g olivolja
- 10 g salt
- 3 msk bikarbonat (till kokningen)
- 1 st ägg
- Grovt salt eller flingsalt till topping

## Blanda degen

Vi börjar med att blanda degen och låta den bulkjäsa. Tidsåtgången är cirka 4.5 timmar, varav arbetstid 30 min.

1. Värm vattnet och mjölken till 40 °C.
1. Rör ut surdegen och olivoljan i vattnet och mjölken i en bunke.
1. Blanda i mjölet och rör lite tills det är en deg.
1. Täck bunken och låt degen autolysa i en timme i rumstemperatur.
1. Blanda i saltet och knåda degen tills den blir elastisk och smidig.
1. Täck degen igen och låt den jäsa till dubbel storlek. Räkna med att det tar cirka tre timmar.

## Forma och grädda bullarna

1. Nu är det dags att göra bullar och grädda av dem! Du bör ha färdiga bullar om två timmar.
1. Degen bör ha en totalvikt på 880-900 g. Bestäm hur mycket du vill varje bulle ska väga.
1. Väg upp den första bullen. Forma den genom att först nypa ihop kanterna runtom och rulla den sen med kupad hand mot bordet.
1. Lägg bullen på en plåt med bakplåtspapper. Det kan vara bra att mjöla bakplåtspapperet lätt så att bullarna inte sitter fast när du ska koka dem.

1. Repetera för resten av degen.
1. Täck bullarna med en bakduk och låt dem jäsa en timme.
1. Sätt ugnen på 200 °C.
1. Koka upp 1.5 L vatten i en kastrull med höga kanter. Slå i bikarbonatet.
1. Lägg i några bullar i taget och koka dem 30 sekunder. Vänd sedan på dem och koka lika länge till.
1. Fånga upp bullarna med en hålslev och lägg tillbaka dem på plåten. De bör ha växt med minst halva storleken.
1. När alla bullar är klara penslar du dem med uppvispat ägg och strösslar över salt. Snåla inte på saltet!
1. Snitta alla bullar. Ytan kan vara något hård, så håll emot med andra handen. Vill du behålla den runda formen lägger du kors. Gör snitten två centimeter djupa.
1. Ställ in plåten i ugnen och grädda tills bröden har en gyllenbrun färg. Var inte rädd för att låta dem gå tills de är väldigt mörka.

Häll upp bullarna på ett galler och låt dem svalna.
